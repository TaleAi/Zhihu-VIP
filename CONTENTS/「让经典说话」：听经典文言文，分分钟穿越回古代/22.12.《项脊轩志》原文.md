## 22.12.《项脊轩志》原文
不知不觉，《经典文言文》专栏已经更新到最后一期了，我们的《让经典说话——中国古典文学》系列栏目也要到尾声了。在这一年的时光里，我们和大家一起感受了中国传统文学之美，从诗经、楚辞、古诗十九首，到唐诗、宋词、纳兰词和人间词话，再到文言文。感谢有你们相伴，离别总是令人伤感。就像我们今天要欣赏的这篇作品《项脊轩志》一样，明代文人归有光怀念过世的妻子，在文章结尾淡淡地说：庭有枇杷树，吾妻死之年所手植也，今已亭亭如盖矣。虽然只是寥寥一句话，但让读者无不动容感伤。


项脊轩，旧南阁子也。室仅方丈，可容一人居。百年老屋，尘泥渗漉，雨泽下注；每移案，顾视无可置者。又北向，不能得日，日过午已昏。余稍为修葺，使不上漏。前辟四窗，垣墙周庭，以当南日，日影反照，室始洞然。又杂植兰桂竹木于庭，旧时栏楯[shǔn]，亦遂增胜。借书满架，偃[yǎn]仰啸歌，冥然兀坐，万籁有声；而庭阶寂寂，小鸟时来啄食，人至不去。三五之夜，明月半墙，桂影斑驳，风移影动，珊珊可爱。


然余居于此，多可喜，亦多可悲。先是，庭/中通南北/为一。迨[dài]/诸父/异爨[cuàn]，内外多置小门墙，往往而是。东犬西吠，客逾庖而宴，鸡栖于厅。庭中始为篱，已为墙，凡再变矣。家有老妪，尝居于此。妪，先大母婢也，乳二世，先妣抚之甚厚。室西连于中闺，先妣尝一至。妪每谓余曰：「某所，而母立于兹。」妪又曰：「汝姊在吾怀，呱呱[gū]而泣；娘以指叩门扉曰：『儿寒乎？欲食乎？』吾从板外相为应答……」语未毕，余泣，妪亦泣。余自束发，读书轩中，一日，大母过余曰：「吾儿，久不见若影，何竟日默默在此，大类女郎也？」比去，以手阖门，自语曰：「吾家读书久不效，儿之成，则可待乎！」顷之，持一象笏[hù]至，曰：「此吾祖太常公宣德间执此以朝，他日汝当用之！」瞻顾遗迹，如在昨日，令人长号[háo]不自禁。


轩东故尝为厨，人往，从轩前过。余扃牖[jiōng yǒu]而居，久之，能以足音辨人。轩凡四遭火，得不焚，殆有神护者。


项脊生曰：「蜀清守丹穴，利甲天下，其后秦皇帝筑/女怀清台；刘玄德与曹操争天下，诸葛孔明起陇中。方二人之昧昧于一隅也，世何足以知之，余区区处败屋中，方扬眉、瞬目，谓有奇景。人知之者，其谓与坎井之蛙何异？」


余既为此志，后五年，吾妻来归，时至轩中，从余问古事，或凭几[jī]学书。吾妻归宁[níng]，述诸小妹语曰：「闻姊家有阁子，且何谓阁子也？」其后六年，吾妻死，室坏不修。其后二年，余久卧病无聊，乃使人复葺[qì]南阁子，其制稍异于前。然自后余多在外，不常居。


庭有枇杷树，吾妻死之年所手植也，今已亭亭如盖矣。

