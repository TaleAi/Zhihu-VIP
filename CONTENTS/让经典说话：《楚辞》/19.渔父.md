## 19.渔父
朋友你好，我是卫东。在之前的节目里，我们朗读了著名诗人屈原的代表作《离骚》《九歌》和《九章》中的一些作品。今晚，我将为你分享《楚辞》中的另一篇作品《渔父》。


屈原既放，游于江潭，行吟泽畔，颜色憔悴，形容枯槁。渔父见而问之曰：「子非三闾大夫与？何故至于斯？」屈原曰：「举世皆浊我独清，众人皆醉我独醒，是以见放。」


渔父曰：「圣人不凝滞于物，而能与世推移。世人皆浊，何不淈(gǔ)其泥而扬其波？众人皆醉，何不餔(bū)其糟而歠(chuò)其酾(lí)？何故深思高举，自令放为？」


屈原曰：「吾闻之：新沐者必弹(tán)冠，新浴者必振衣；安能以身之察察，受物之汶汶(mén)者乎？宁赴湘流，葬于江鱼之腹中。安能以皓皓之白，而蒙世俗之尘埃乎?」


渔父莞尔而笑，鼓枻(yì)而去。


歌曰：「沧浪之水清兮，可以濯吾缨；沧浪之水浊兮，可以濯(zhuó)吾足。」遂去，不复与言。

